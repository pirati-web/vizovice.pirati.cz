---
date:         2020-01-11
category:     blog
tags:         piráti celostátní
layout:       post
title:        "Ivan Bartoš obhájil post předsedy Pirátů"
image:        /assets/img/posts/bartos-pikal-ferjencik.jpg
author:       Mediální odbor
---


Ostrava, 11. ledna 2020 – Post předsedy České pirátské strany obhájil Ivan Bartoš. V prvním kole volby předsedy získal podporu 93 procent všech hlasujících. Ti mohli hlasovat pro více kandidátů, svůj hlas tak mohli dát rovněž pirátským poslancům Mikulášovi Ferjenčíkovi a Vojtěchu Pikalovi. Z celkem 653 hlasů Bartoš obdržel 606, Vojtěch Pikal 376 a Mikuláš Ferjenčík 261 hlasů. Do druhého kola volby se kvalifikoval jak Bartoš, tak i Pikal, který však z účasti ve druhém kole odstoupil a předsedou se opětovně stal Bartoš.

 

> Na tiskové konferenci po svém zvolení Bartoš uvedl: „Děkuji za důvěru, a především za roky práce, kterou pro Piráty členové strany odvádí. Rád bych zdůraznil, že pirátskou politiku děláme společně, proto i témata, která akcentovali moji dva protikandidáti, jsou pro naši stranu důležitá a budeme se jimi zabývat. Na tomto místě chci definovat čtyři výzvy, které nás v následujícím období čekají. Jednak musíme být i nadále nejaktivnější stranou v české politice, kterou dle mne nyní jsme. Dále je nezbytné zaměřit se na zvyšování kompetencí členů strany. Velkou výzvou jsou bezesporu nadcházející krajské volby. Po těch minulých jsme získali devět krajských zastupitelů, to chceme nyní zdesetinásobit a být zastoupeni ve všech krajích. Tady je potom důležité, abychom sdíleli naše zkušenosti z ostatních pater politiky. Tou čtvrtou výzvou je fakt, že povedeme stranu do dalších sněmovních voleb, po kterých chceme být součástí vlády. Abychom obstáli musíme řešit velká témata, kterými jsou kromě transparentnosti také zdravotnictví, problémy vzdělávání, naše krajina, lidé ve složitých životních situacích – jde o exekuce, problém dostupnosti bydlení a další. Musíme nabízet plnohodnotnou alternativu současné vládě, alternativu pirátskou.“ 

 

> „Chtěl bych poděkovat za obdržené hlasy, podle kterých je zjevné, že oblasti, které jsem vznesl, je důležité řešit. Přestože jsem získal vysoký počet hlasů a postoupil do druhého kola, proti zisku hlasů Ivana Bartoše je to velký rozdíl, rozhodl jsem se z druhého kola volby předsedy odstoupit, a to i proto, abych ušetřil straně druhé hlasování. Utkám se ale se zbylými kandidáty o pozici místopředsedy. Musíme dále pracovat na práci dovnitř strany, na práci se členy i na přijímání nových členů,“ zdůraznil Vojtěch Pikal.

 

> „Výsledky ukázaly, že Piráti mají co nabídnout. Jsem rád, že se mi podařilo upoutat pozornost k ekonomickým tématům, ale i problémům sociálního systému, zdravotnictví, vzdělávacího systému a životního prostředí. Poptávka po jejich řešení je velká. Více než třetina hlasujících podpořila akcentování ekonomických témat a já hodlám nadále na těchto věcech pracovat. Děkuji vám všem za podporu,“ uvedl Mikuláš Ferjenčík.
